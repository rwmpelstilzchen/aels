\textsc{uii. kl̅ maí · passio sci̅ marci euangeliste.}

001
\textsc{Marcvs se godspellere be godes dihte ge-fór
to aegip}ta lande ⁊ ðær lærde  folc ·
⁊ to fulluhte gebigde frā þam fulan hæþenscype ·

004
He ferde þa geond eall ðæt aegiptisce land
saƿende godes sǽd · ⁊ ða seocan gehælde ·

006
Hreoflige he geclænsode frā ðære unclænan coðe ·
ƿode he gehælde · ⁊ on ƿitte gebrohte ·
⁊ adræfde þa deofla þe derodon mannum ·

009
Þa gelyfdon ða hæðenan on ðone soðan hælend
⁊ ƿurdon gefullode · ⁊ toƿurpon heora deofol-gild ·

011
He ƿearð þa æt nextan geneosod þurh god ·
⁊ se halga gast het hine faran
to alexandrian byrig · ⁊ bodian geleafan ·

014
Seo burh is mærost mid egyptiscum man-cynne ·

015
Hƿæt þa se god-spellere gegrette his gebroðra ·
⁊ sæde  he hælend hine hete faran
to alexandrian byrig · ⁊ bodian geleafan ·

018
Hi þa sona eoden to scipe mid him ·
⁊ bædon god georne  he his ƿeg geƿissode ·

020
He ferde ða on scipe · oð  he gesundful becom
to alexandrian byrig · ⁊ bobode ðær geleafan ·
⁊ fela ƿundra ƿorhte ⁊ ðær ƿunode lange ·

023
Sum sutere siƿode þæs halgan ƿeres sceos ·
⁊ ðurh-þide his hand hetelice sƿyþe ·
ac se halga ƿer hine gehælde sona ·
⁊ to fulluhte gebigde ⁊ fela oðre mid him ·

027
Anianus ƿæs gehaten se ylca sutere ·
⁊ he geþeah sƿa for gode ·  se godspellere hine gesette
þam folce to bisceope þære burh-scire ·

030
He ge-hadode eac þa ðry messe-preostas ·
⁊ seofon diaconas · ⁊ endleofan clericas ·

032
Þa syrƿdon ða hæðenan ⁊ hine besƿican ƿoldon ·
forþan þe he aƿende heora geƿunelican ðeaƿas ·
⁊ heora goda offrunga mid ealle adƿæscte ·

035
Þa ferde se godspellere fram ðære byrig ·
to ðam geleaffullum ðe he ær lærde ·
⁊ ðær þurhƿunode ƿel tƿa gear mid him ·
⁊ getrymede ða gebroðra ðe he ǽr to gode gebigde ·
⁊ þær bisceopas gehadode · ⁊ halige preostas ·
⁊ ferde eft ongean to alexandrian byrig ·
⁊ gemette þær fela gemenig-fealde on geleafan ·
⁊ on godes gife ðeonde ⁊ he ðæs þancode gode ·

043
Hi hæfdon eac aræred on hrædincge ane cyrcan ·
⁊ ƿeox se geleafa · ⁊ godes ƿuldor scean ·

045
Þa ƿorhte marcus myccle ƿundra ·
he gehælde untrume on ðæs hælendes naman ·
blinde ⁊ deafe · ⁊ bodode geleafan ·
⁊ ða hæðenan cepton hu hi hine acƿealdon ·

049
Þa com seo halige easter-tid · ⁊ þa hæðenan cepton
hƿær se godspellere mæssode · ⁊ mærsode his drihten
þe on ðam ylcan dæge of deaðe arás ·
⁊ urnon endemes to ⁊ hine gelæhton ·

053
Becnytton ða his sƿuran sona mid rape ·
⁊ tugon geond ða stræt · sƿa  þa stanas ƿæron
mid his blode begotene · ⁊ mid his flæsce begleddode ·
⁊ se halga marcus micclum þancode ·
þam hælende criste  he for hine þroƿode ·

058
Þa siððan on æfentiman hi setton hine on cƿeartern ·
oð  hi beðohton hu hí hine acƿealdon ·

060
Efne þa on middere nihte ƿearð mycel eorð-styrung ·
⁊ godes encgel fleah færlice to þam cƿearterne ·
⁊ aƿræhte þone godspellere · ⁊ ðas ƿord him sæde ·

063
Þu godes þeoƿa · þin nama is aƿriten
on ðære liflican béc ⁊ ðin gemynd ne ateorað ·
⁊ ðu eart gefera ðære upplican mihte ·
þær ðu á lyfast · ⁊ þin gast bið on heofonum ·
⁊ þin rest ne losað næfre on ƿorulde ·

068
Þa astrehte se halga his handa ⁊ cƿ̅ ·

069
Ic ðancie ðe drihten  ðu me ne forlete ·
ac gemundest min mid þinū halgum ·

071
Ic bidde þe nu hælend crist · onfoh mine saƿle on sibbe ·
⁊ ne geðafa þu  ic beo fram ðe ascired ·

073
Mid þam ðe he þis cƿæð · þa com crist sylf him to ·
on þære ylcan gelicnysse þe he leofode on ƿorulde ·
⁊ hine mid sibbe gegrette · ⁊ sæde him þas ƿord ·

076
Pax tibi marce noster euangelista

077
Sy þe syb marce ure godspellere ·

078
 marcus him cƿæð to · Min drihten hælend ·
⁊ se hælend siðode sona to heofonum ·

080
Hƿæt þa on ærne merigen comon ða arleasan hæðenan ·
⁊ becnytton his sƿuran eft sona mid rape ·
⁊ drogon hine eft sƿa sƿa hi ǽr dydon ·
huxlice sprecende be ðam halgan ƿere ·
⁊ se eadige [sic] marcus mycclū þæs ðancode
þam hælende criste · ⁊ cƿæð þis gebæd ·

086
In manus tuas d\textit{omi}ne commendo spiritum meum ·

087
On þine handa drihten · ic betæce minne gast ·
⁊ he geƿat mid þam ƿorde of ƿorulde to gode ·
mid ðam he á blyssað butan earfoðnyssum ·

090
Þa ƿoldon þa hæðenan his lic forbernan
⁊ ƿorhten mycel ád · ac hit ƿearð adƿæsced ·
sƿa  god asende sƿyðe mycel rén ·
ofer ealne þone dæg mid eges-licum ðunore ·
sƿa  manega hus hetelice feollon ·
⁊ eac manega menn mid ðam þunore sƿulton ·
⁊ þa oðre flugon mid fyrhte fornumene ·

097
Comon þa syððan sona þa cristenan ·
eaƿfæste ƿeras ⁊ hi aƿeg feredon
þæs godspelleres líc · ⁊ ledon on anre þryh ·
⁊ mid arƿurðnysse bebyrigdon · mid gebedum þancigende ·
 hi sƿilcne halgan mid him habban moston ·
him to mund-boran · to þam ælmihtigan gode ·

103
Þam sy ƿuldor ⁊ lof á to ƿorulde \textsc{amen}.

\textsc{item alia.}

104
Ƿe habbaþ nu gesæd sceort-lice on ðysum geƿryte
hu se halga marcus ƿæs gemartyrod ·

106
Nu ƿylle ƿe eoƿ secgan hu se halga hieronimus
be ðam feoƿer godspellerum · ðe gode gecorene synd ·
aƿrat on ðære fore-spræce þaða he aƿende cristes bóc
of ebreiscū gereode · ⁊ sume of greciscum ·
to læden-spræce on þære ðe ƿe leorniað ·

111
He cƿæð  lucas sæde sƿa sƿa hit ful soð is ·
 manega menn ongunnon godspel to ƿritenne
butan þam halgan gaste ⁊ þæs hælendes ƿissunge ·
⁊ be heora geƿille sædon sƿa sƿa him geþuhte ·
⁊ þam gelamp seo aƿyrigung þe se ƿitega cƿæð ·

116
Ƿa þam þe ƿitegað be heora agenre heortan ·
⁊ farað æfter heora gaste · ⁊ cƿæðaþ  hit god sæde
  hi secgað ⁊ god hi ne sende ·

119
Be sƿilcum cƿæð se hælend eac on sumere stoƿe ·

120
Ƿarniað eoƿ georne ƿið lease ƿitegan ·
þa ðe cumað to eoƿ on sceape gelicnysse ·
⁊ hi synd ƿiþ-innan reafigende ƿulfas ·

123
Ac seo geleaffulle gelaðung þe is gelogod on criste ·
⁊ on him gefæstnod sƿa sƿa on fæstum stane ·
ne under-fehð þa gesetnyssa þe sƿilce gedƿolan
ðurh hi sylfe gesetton · buton soðfæstnysse ·

127
Se forma god-spellere [is] þe gode gecoren ƿæs ·
matheus gehaten þone se hælend geceas
of ƿoruldlicum tollere to gastlicū godspellere ·
⁊ he ƿæs an ðæra tƿelfa godes ðegna ·
þe aƿrat on ebreisc ærest þa godspel ·
þe on ðæra (sic) forman béc · beoð geendebyrde ·

133
He aƿrat hi on ebreisc þam ebreiscum mannum ·
ðe on iudea lande gelyfdon on criste ·
⁊ ƿolde mid ðam geƿrite þe hi ƿæron on afedde ·
heora geleafan getrymman · forðan þe he lufode hi
⁊ he sceolde ða faran to fyrlenū lande ·
to hæþenū leodum hi to lærenne ·
þa ƿolde he on ær · his agenre leode
 godspell aƿritan · ærðam þe he geƿende him fram ·

141
Se oðer godspellere is marcus · þe ƿæs mid þam apostole \textsc{petre}
getogen on lare · ⁊ to geleafan gebiged ·

143
Petrus ƿæs his god-fæder ⁊ hine gode gestrynde ·
⁊ he sƿa lange folgode his fulluht-fædere petre ·
oð  he gesette mid soðum geleafan ·
þa oðre cristes bóc on italia lande ·

147
Ne ge-seah he crist on life · ac he leornode sƿaðeah
of petres bodunge hu he ða bóc gesette ·
⁊ petrus hi sceaƿode ⁊ sealde to rædenne ·

150
Se ðridda godspellere is lucas · se ƿæs læce on ƿorulde ·
⁊ ƿunode mid ðam apostolum · ⁊ mid paule syððan ·
þeoƿigende þam ælmihtigan butan ælcū leahtre ·
on clænum life æfre buton ƿife · mid godes gaste afylled ·
⁊ he ða godspel aƿrat · ⁊ ƿislice geende-byrde ·
⁊ actus ap\textit{osto}lorum eac he gesette ·

156
He aƿrat his godspell on achaian lande ·
⁊ geƿat to gode mid ðam halgan gaste afylled ·
ða þa he ƿæs on ylde feoƿer ⁊ hund-eahtatig geara ·

159
Se feorða godspellere is iohannes cristes moddrian sunu ·
se ƿæs criste sƿa leof  he hlynode uppan his breoste ·
on ðam þe ƿæs behyd [eall] se heofonlica ƿisdom ·
sƿylce he of ðam drunce þa deopan lare ·
þe he siððan aƿrát on ƿundorlicor gesetnyssa ·
sƿa  he ofer-stah ealle gesceafta ·
⁊ þa ƿord geopenade þe englas ne dorston ·

166
He ƿæs ærest gecoren eallra þæra god-spellera ·
ac he is forði se feorða forþan þe he sette þa feorðan bóc.
æfterðam [sic @ Skeat] þe ða oðre ge-endebyrde ƿæron ·
⁊ ƿide geond þa ƿoruld aƿritene ƿæron ·

170
On asia he ƿæs þa he aƿrat þa boc ·
⁊ he leofode lange on life æfter criste ·
oð  þa oðre apostolas geendoden heora lif ·
⁊ sige-fæste ferdon to ðan soþan life ·

174
Ðas feoƿer godspelleras syndon gode gecorene ·
⁊ hi ealne middan-eard mid heora lare on-lihton ·
sƿa sƿa þa feoƿer éán · ðe yrnað of neorxne-ƿange ·
ealne þisne embhƿyrft endemes ƿæteriað ·
⁊ ðas feoƿer godspelleras god gesƿutelode gefyrn ·
on ðære ealdan ǽ · ezechihele þam ƿitegan ·

180
He geseah on his gesihðe · sƿylce feoƿer nytenu ·

181
An þæra feoƿer nytena ƿæs geseƿen · sƿilce mannes ansyn ·
 oðer ƿæs lic anre leon hiƿe ·
⁊  þridde stód anum styrce gelíc ·
⁊  feorðe ƿæs fagū earne gelíc ·

185
Þes mannes gelicnyss belimpð to matheę ·
forðan þe he ongan his godspell be cristes menniscnysse ·

187
Se leo belimpð · sƿa sƿa þa geleaffullan secgaþ ·
to marces gelicnysse · forðan þe he hlud sƿege clypode ·
sƿa sƿa leo grimmeteð gredig on ƿestene ·

190
Uox clamantis In deserto · parate uiam d\textit{omi}ni rectas facite semitas eius ·
Clypiende stemn on ƿestene · gearciað godes ƿeg · doð rihte his paðas ·

192
Þæs celfes gelicnyss belimpð to lucan ·
forðan þe he ongan his godspell · sƿá sƿá god him gedihte ·
fram ðam sacerde þe zacharias hatte ·
forðan þe man offrode on ða ealdan ƿísan
cealf for ðæne sacerd · ⁊ ofsloh æt ðam ƿeofode ·

197
Þæs earnes gelicnys belimpð to iohanne ·
forðan þe se earn flyhð ealra fugela ufemest ·
⁊ mæg sƿyðost starian on þære sunnan leoman ·

200
Sƿa dyde Iohannes se driht-ƿurða ƿritere ·
he fleah feor upp · sƿylce mid earnes fyðerum ·
⁊ beheold gleaƿlice hu he be gode mihte mærlicost ƿritan ·

203
Se fore-sæda ƿitega sæde on his gesihðe ·
 þæra feoƿer nytena fét ƿæron rihte ·
⁊ hi eodon æfre æfter ðam gaste ·
⁊ hæfdon eagan him on ælce healfe ·

207
Þus is on ðære ealdan ǽ · aƿriten be ðam godspellerum ·
⁊ eft on ðære niƿan gecyðnysse æfter cristes menniscnysse ·
apocalypsis seo bóc be ðis ylcū segð
 iohannes gesaƿe þa fore-sædan nytenu ·
on þam ylcan hiƿe þe ƿe ær sædon ·
⁊ hi sungon þisne sang · mid singalum dreame ·

213
S\textit{an}c\textit{tu}s · S\textit{an}c\textit{tu}s · S\textit{an}c\textit{tu}s · d\textit{omi}n\textit{u}s deus om\textit{n}ipotens · qui erat · et qui est · et qui uenturus est ·
Halig · halig · halig · drihten god ælmihtig · seðe ƿæs · ⁊ seðe nu is · ⁊ seðe toƿerd is ·

215
Se halga sang gesƿutelað þa halgan þrynnysse ·
on anre godcundnysse æfre ƿunigende ·
seo ðe æfre ƿæs · ⁊ eac nu ƿunað ·
⁊ æfre is toƿerd butan ateorunge ·

219
Nu ƿe habbað gesæd on ðisre sceortnysse ·
hu god gesƿutelode þa soðfæstan godspelleras ·
on þære ealdan · ǽ · ⁊ eac on þære niƿan ·
⁊ þas feoƿer ana syndon to under-fonne ·
on geleaffulre gelaðunge · ⁊ forlætan þa oðre
þe lease gesetnysse gesetton · ðurh hi sylfe ·
na þurh þone halgan gast · ne ðurh ðæs hælendes gecorennysse

226
Ƿe geendiað þus ðas gesetnysse hér ·
