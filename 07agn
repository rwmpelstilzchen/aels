\textsc{xii[i]. kl̅ febr̅. nat̅l̅ sce̅ agnetis uirginis.}

001
\textsc{Ambrosivs bisceop · binnan mediolana}
afunde on ealdum bocum · be ðære eadigan agne ·
hú heo on rome byrig reðe ehtnysse acóm ·
⁊ on mægðhade martyr-dóm ðroƿode ·

005
Ða aƿrát ambrosius · be þam mædene ðus ·

006
On þære tide ƿæs sum æðel-boren mæden ·
agnes gehaten · on ðone hælend gelyfed ·
binnan rome byrig · bileƿit · ⁊ snotor ·
cild-lic on gearum · ⁊ eald-lic on mode ·

010
Seo ƿan þurh ge-leafan · ƿið þa feond-lican ealdras ·
⁊ on ðam þritteoðan geara þone deað forleas ·
⁊  ece líf gemette · forðan þe heo lufode crist ·

013
Heo ƿæs ƿlitig on ansyne · ⁊ ƿlitigre on geleafan ·

014
Þa ða heo geƿende of scole · ða aƿogode hi sum cniht
simpronies sunu · þe ƿæs ge-set ofer ða burh ·
to heah-gerefan · ⁊ ƿæs hæðen-gilda ·

017
Þa budon ða magas þam mædene sona
deorƿurðe gyrlan · ⁊ deorƿurðran behéton ·
ác seo eadige agnes ·  eal forseah ·
⁊ þæra maðma ne rohte · þe má þe reocendes meoxes ·

021
Ða brohte se cniht to ðam clænan mædene ·
deorƿurða gimmas · ⁊ ƿoruldlice glencga ·
⁊ behét hire ƿelan gif heo ƿolde hine ·
þa andƿyrde agnes · anrædlice þam cnihte ·

025
Geƿít ðu fram me synne ontendnys
leahtras foda · ⁊ deaðes bigleafa
geƿít fram me · Ic hæbbe oðerne lufiend ·
þinne ungelican · on æðelborennysse
seðe me bead bæteran frætegunga ·
⁊ his geleafan hring me let to ƿedde ·
⁊ me gefræteƿode · mid ún-asmeagendlicra ƿurðfulnysse ·

032
He befeng minne sƿiðran · ⁊ eac minne sƿuran ·
mid deorƿurðum stanum · ⁊ mid sciendum gimmum ·

034
He gesette his tacn · on minū nebbe ·
 ic nænne oðerne ofer hine ne lufige ·

036
He geglængde me mid orle · of golde aƿefen ·
⁊ mid ormettum mynum me gefreteƿode ·

038
He æt-eoƿde me eac · his ænlican hordas ·
ða he me gehét · gif ic him gelæste ·

040
Ne mæg ic him to teonan oðerne geceosan ·
⁊ hine forlætan · þe me mid lufe beƿeddode ·

042
His ansyn is ƿlitigre · ⁊ his lufu ƿynsumre ·
his bryd-bedd me is gearo · nu iú mid dreamum ·

044
His mædenu me singað · mid gesƿegum stemnum ·

045
Of his muðe ic under-feng meoluc · ⁊ hunig ·
nú iú ic eom beclypt · mid his clænum earmum ·
his fægera lichama is minum geferlæht ·
⁊ his blod ge-glende mine eah-hringas ·

049
His modor is mæden · ⁊ his mihtiga fæder
ƿifes ne breac · ⁊ him á bugað englas ·

051
His ƿlites ƿuldriað · þa ƿynsumū [wynsumu/n/ @ Skeat] (sic) tunglan ·
sunne · ⁊ mona · þe middan-eard onlihtað ·

053
Þurh his spæc geedcuciað eac ða deadan ·
⁊ þurh his hrepunge beoð gestrangode þa unstrangan seocan ·

055
His speda ne ateoriað · ne his ƿelan ne ƿaniað ·

056
Þam anū ic healde minne truƿan æfre ·
þam ic me befæste mid ealre estfulnysse ·

058
Þonne ic hine lufige · ic beo eallunga clæne ·
þonne Ic hine hreppe · ic beo unƿemme ·
ðonne Ic hine under-fó · ic beo mæden forð ·
⁊ þær bærn ne ateoriað · on ðam bryd-lace ·

062
Þær is eacnung buton sare · ⁊ singallic ƿæstmbærnyss ·

063
Se cniht ƿearð ge-ancsumod · ⁊ ƿið-innan ablend
æft̄ þæs mædenes spræce · þe hine spearn mid ƿordum ·

065
He ƿearð þa gesicelod · ⁊ siccetunga teah ·
of niƿel-licum breoste · on bedde licgende ·

067
Þa cunnodan læcas hƿi he licgende ƿære ·
⁊ cyddan þam fæder · þæs cnihtes mod-leaste ·

069
Þa sende se fæder sona to ðam mædene ·
 ylce ærende · þe his sunu ær abead ·
ac agnes ƿiðsoc · sæde  heo nolde
þæs ærran bryd-guman æþelan truƿan ·
æfre geƿemman þurh ænig ƿedd ·

074
Þa þuhte ðam heah-gerefan huxlic on mode ·
 heo oþerne tealde to-foran his gebyrdum ·
befran sƿa þeah þearle mid mycelre ðrutunge ·
hƿæt se bryd-guma ƿære · þe agnes onƿuldrode ·

078
Him ƿearð þa gesæd ·  heo fram cild-hade sona
cristen ƿære · ⁊ sƿa mid dry-cræfte afylled ·
 heo crist tealde hire to bryd-guman ·

081
Hƿæt ða simpronius mid sƿiðlicū gehlyde ·
hét hí gefeccan hám to his dóm-setle ·
⁊ ærest onsundron mid gesƿæsum ƿordum ·
olehte þam mædene · ⁊ æfter ðam geegsode ·

085
Ac  godes mæden ne mihte beon bepæht
þurh ænige lyffetunge fram hire leofan drihtne ·
ne heo næs afyrht · for his þeoƿ-racan ·

088
Þa ge-seah sympronius hyre soþan anrædnysse ·
⁊ cydde hire freondum ·  heo for-scylgod (sic) ƿære
for hire cristen-dome · þe se casere onscunode

091
Eft þæs on mergen het se manfulla dema
þa eadigan agnen him to gefeccan ·
⁊ sæde hire gelome hu his sunu hí lufode ·
ac him speoƿ hƿonlice · þeah þe hé sƿiðe spræce ·

095
He ge-sæt þa his dom-setl · dreorig on mode ·
⁊ behét ðam mædene menig-fealde ƿita
buton heo ƿiðsoce þone soðan hælend ·

098
He cƿæð æft siððan to ðam snoteran mædene ·

099
Hlyst minum ræde · gif ðu lufast megð-had ·
 ðu gebuge mid biggengum · hraðe ·
to þære gydenan uesta · þe galnysse onscunað ·

102
Agnes ða andƿyrde · þam arleasan ⁊ cƿæð ·

103
Ic for-seah þinne sunu ðe soþlice is man ·
⁊ ic nates hƿon ne mæg on his neb-ƿlite beseon
for mines cristes lufe hu mæg ic him to teonan ·
to þam deadum anlicnyssum · me ge-eadmedan ·

107
Þa cƿæð se heah-gerefa · to ðam halgan mædene ·

108
Ic forbær þe oð þis · forðan þe ðu gyt cild eart ·

109
Þu tælst ure godas · sƿa þeah ne græma þu hí ·

110
Agnes hī ⁊ƿyrde · Se ælmihtiga herað
sƿiðor manna mód · þonn̄* heora mycclan ylde ·
⁊ se geleafa ne bið on gearū · ac bið on glæƿum ⁊gitum ·

113
Læt þine godas geyrsian · gif hi aht magon ·

114
Læt hi sylfe beodan  ƿe us to him gebiddan ·
gif þu þis dón ne miht · drece us loca hu þu ƿylle ·

116
Þa cƿæð simpronius · se sceandlica dema ·

117
Geceos þe nú agnes an þæra tƿegra ·
oððe þu mid mædenū þæra mæran uestan ·
þinne lac geoffrige · oððe þu laðum myltestrum
scealt beon geferlæht · ⁊ fullice gebysmrod ·
⁊ ða cristenan ne magon þe þonne ahreddan ·

122
Hƿæt þa agnes ⁊ƿyrde · mid mycelre anrædnysse ·
gif ðu cuðest minne god · ne cƿæde þu ðas ƿord ·

124
Orsorhlice ic forseo þine þeoƿ-racan ·
forþan þe ic geare cann mines drihtnes mihte ·

126
Ic truƿige on him forþan ðe he
Is me trumƿeall · ⁊ unateorigend-lic beƿerigend ·
 ic ðinū aƿyrgedū godum ne ðurfe
ge-offrian · ne þurh ælfremede horƿan ·
æfre beon gefyled · mid þam fulum myltestrum · 

131
Ic hæbbe godes encgel haligne mid me ·

132
Þine godas syndon agotene of áre ·
of þam ðe man ƿyrcð ƿynsume fate ·
oððe hí synd stænene · mid þam þe man stræta ƿyrcð ·

135
Nis na godes ƿunung on ðam grægū stanū ·
ne on ærenū ƿecgum · ac he ƿunað on heofonū ·

137
Þe soðlice genimð ⁊ þine gelican ·
seo grimlice hell · mid þam grædigum fyre ·
on þam ge beoð toblaƿene · ⁊ forbyrnan ne magon ·
ac beoð æfre ge-edniƿode · ðære ecan ontendnysse ·

141
Þa hét se ƿoda dema hyre ƿæda of adón ·
⁊ hí sƿa nacode gelædan · to þam forligres huse ·
⁊ hét clypian geond þa strǽt · ⁊ cyðan be þysum ·

144
Hƿæt ða godes miht mycclū ƿearð gesƿutelod ·
sƿá  þæs mædenes fex · befeng hi eall abutan ·
sona sƿa þa cƿelleras hire claðas of abrudon ·
⁊  fex hi behelede on ælce healfe gelice ·

148
Hi tugon ða  mæden to þæra myltestrena huse ·
ac heo gemette þær sona scinende godes encgel ·
sƿa  nan man ne mihte for ðam mycclum leohte
hire on beseon · oððe hí hreppan ·
for þan þe ðet hus eall sceán · sƿá sƿá sunne on dæg ·
⁊ sƿa hí hí gearnlicor sceaƿodon · sƿá scimodon heora eagon sƿiðor ·

153
Agnes hí þa astrehte þone ælmihtigan biddende ·
⁊ god hyre þa asende scinende tunecan

156
Heo þancode ða criste · ⁊ ðone clað hire onadyde ·
⁊ ƿæs sƿiðe gemæte hire micelnysse ·
beorhte scinende · sƿa  men geseon mihton ·
 god hire sende þone scinende clað ·

160
Þa ƿearð þæra myltestrena hús mannū to gebæd-huse ·
⁊ ælc seðe Inneode · arƿurðode god ·
for þam heofonlican leohte · þe on ðam huse scean ·

163
Þa com þæs gerefan suna (sic) to þære scinendan stoƿe ·
mid his sceandlicū gegadum · ƿolde þa godes þinene gebysmrian ·
⁊ sende him sona æt-foran · sume Into hire ·
ac hí ƿundrodon sƿiðe · þæs ƿynsuman leohtes ·
⁊ ablicgede cyrdon · to heora bysmorfullum hlaforde ·

168
Þa ðreade he hí þearle · forðan þe hí þæs scinendan leohtes
sƿa sƿiðe ƿundrodon · ⁊ hí geƿemman ne dorston ·

170
Arn þa him sylf inn · mid sceand-licum ƿillan ·
ac he feol astreht ætforan þam mædene adyd ·
þurh ðone deofol þe hé dƿollice gehyrsumede ·

173
He læg þær sƿa dæd lange on þære flora ·
ða ƿendon his gegadan  he ƿære gebysgod
embe his fracedan dæda · þa fandode heora án ·
⁊ ge-mette hine deadne · ⁊ dreorig sona clypode ·

177
Eala ge romanisce arfæste symle ·
gehelpað us hraðe · þeos reðe myltestre
mid hire drycræfte adydde urne hlaford ·

180
Þa arn seo burh-ƿaru · ablycged þider sona ·
⁊ se fæder eac cóm · clypigende mid gehlyde ·

182
Þu ƿæl-hreoƿasta ƿimman · ƿoldest ðu gesƿutelian
þinne feondlican dry-cræft · sƿa  ðu minne sunu adyddest ·

184
Agnes him cƿæð tó · hƿi synd þa oðre cuce ·
þe hider inn-eodon · buton forðon þe hí arƿurðodon
þone ælmihtigan god · þe me myld-heort-lice gescrydde ·
⁊ asende me his encgel · þe minne lichaman geheold ·
seþe ƿæs frā cyld-cradole criste gehalgod ·

189
Þin sceamleasa sunu · mid sceamleasum anginne ·
arn into me · ac se encgel hine afylde ·
⁊ ðam deofle betæhte · þe hine adydde þær-rihte ·

192
Þa cƿæð se heah-gerefa · to ðam halgan mædene ·
þin saga bið ge-sƿutelod · gif þu þone sylfan encgel bitst ·
 hé minne ancennedan sunu · nu ansundne arære ·

195
Agnes seo eadige him andƿyrde þus ·

196
Ne synd gé na ƿyrðe ·  ƿundor to geseonne ·
ác sƿa þeah is tima ·  drihtnes miht beo gesƿutelod ·

198
Gað eoƿ nu þeah ealle út ·  ic mé ana gebidde ·

199
Hi eodon þa ealle ut · ⁊ heo hi ana gebæd
biddende hire drihten  he þone deadan arærde ·

201
Þa æteoƿde þær cristes encgel · ⁊ þone cniht arærde ·
⁊ he arn þær-rihte ut · þa he geedcucod ƿæs ·
clypigende ofer eall · ⁊ cƿæðende þus ·

204
An god is on heofonū · ⁊ eac on eorðan ·
seðe is þæra cristenra god · ⁊ eoƿer godas ne synd nahtes ·

206
Hi ne magon him sylfum fremian · ne oðrum fultumian ·

207
Þa ƿurdon þa hæðengyldan · hetelice gedrefede ·
⁊ clypodon mid gehlyde · be ðam geleaffullan mædene ·

209
Animað animað hraðe · þa reðan ƿiccan ·
seo þe ðus aƿent þurh ƿicce-cræft manna mod ·

211
Þa ne dorste se heah-gerefa · naht ongean þa hæðen-gyldan ·
ac for-lét his gingran togeanes þære ceaste ·
⁊ ferde him-sylf aƿeg · sorhful on mode ·
forðan þe hé ne mihte  mæden ahreddan ·
ƿið þa hæðen-gyldan · æfter his suna æriste ·

216
Hƿæt þa aspasius se under-gerefa ·
ne mihte ƿið-cƿæðan þam cƿealm-bærum folce ·
ac hét þa ontendan for þam micclum teonan ·
sƿyðe micel fyr · ⁊ hí to-middes besceofan ·

220
Hit ƿearð þa sƿá gedón · sƿa se ƿælhreoƿa hét ·
ac se lig hine todælde · on tƿegen dælas sona ·
⁊ for-sƿælde þa ðe þa ceaste macedon ·
⁊ agnes seo eadige · stód on æle middan gesund ·
astræhtum handum þus hí gebiddende ·

225
Eala ðú ælmihtiga god · ana to ge-biddene ·
ondrædend-lic scyppend · soþlic to ƿurðigenne ·
mines drihtnes fæder · ðe ic bletsige ·
forðan þe Ic æt-ƿand þurh þinne ƿynsuman sunu ·
þæra arleasra þeoƿracan · ⁊ eac þæs deofles fylðe ·

230
Efne ic eom begoten mid godcundlicū deaƿe ·
þæs lig is to-dæled ⁊ þa geleaf-leasan forsƿælede ·

232
Ic bletsige ðe fæder bodigendlic god ·
 ic þurh fyr unforht to ðe faran mót ·
  ic gelyfde  ic geseo ·
ðæt  ic gehihte ·  ic hæbbe nú ·

236
Þe Ic andette mid muðe · ⁊ mid minre heortan ·
⁊ mid eallum innoðe · ic þe geƿilnige ·
ænne soðne god · þe mid þinum suna rixast ·
⁊ mid þam halgan gaste · ⁊ ælmihtig god æfre ·

240
Þæt fyr ƿearð þa acƿenced ·  þær an col ne gleoƿ ·
⁊  folc tealde  to dry-cræfte
grymetende mid gehlyde · grame to feore ·

243
Ða ne mihte Aspasius þa micclan ceaste acuman ·
ac hét hí acƿellan · mid cƿealm-bærum sƿurde ·
⁊ crist hí ða underfeng · for his naman gemartyrode ·

246
Se fæder · ⁊ seo modor · mid mycelre blysse ·
gelæhton hyre líc · ⁊ gelæddon to heora agenum ·
⁊ hi ðær bebyrigdon · buton sarnysse ·
⁊ þær gelome ƿacodon · ƿurðigende þa stoƿe ·

250
Þa on sumere nihte gesaƿon hí cuman
mycel mædenlic ƿerod · ⁊ agnes tomiddes ·

252
Hi ƿæron ealle ge-glengede mid gyldenum gyrlum ·
⁊ mid ormætum leohte arƿurðlice ferdon ·

254
Þa cƿæð seo halige agnes to hire magum ðus ·

255
Ƿarniað  ge ne ƿepon me sƿa sƿa deade ·
ác blyssiað mid me · Ic eom þysū mædenum geferlæht ·
⁊ ic mid him under-feng · sƿiðe fægere ƿununga ·
⁊ ðam ic eom on heofonū geþeodd · þe ic her on eorðan lufode ·

259
Æfter þysum ƿordum heo geƿende forð mid þam mædenum ·

260
Þa ƿearð þeos gesihþ · sƿiðe geƿidmærsod ·

261
Hit gelamp ða siððan æfter lytlum fyrste ·
on þæs caseres dagum · þe constaninus hatte ·
 sume menn sædon þa gesihþe his dehter
constantia gehaten · seo ƿæs hæðen þagit ·
heo ƿæs sƿa þeah snotor · ⁊ sƿyðe unhál ·
⁊ on eallum limum egeslice ƿunda hæfde ·

267
Þa ðohte heo ·  heo ƿolde ƿacian ane niht
æt agnes byrgene · biddan hire hæle ·

269
Heo com þa þider þeah þe heo hæðen ƿære ·
⁊ mid geleaf-fullum mode · to ðam mædene clypode ·
þe ða byrgene ahte ·  heo hyre hæle forgeafe ·

272
Heo ƿearð þa on slæpe · ⁊ on sƿefne geseah
þa eadigan agnen · þas ƿord hire secgende ·

274
Ongin anrædlice ðu æðele constantia ·
⁊ gelyf ðæt se hælend þe ge-hælen mæge ·
ðurh þone þu scealt underfón · ðinra ƿunda hæle ·

277
Þa aƿóc constantia · ⁊ ƿæs sƿá ge-hæled ·
 on hire lice næs gesyne · aht þæra sarra ƿunda ·

279
Heo ferde ða hál hám to hire fæder ·
⁊ hine geblyssode · ⁊ hire gebroðra ·
⁊ ealle ða hired-menn · for hire hæle blyssodon ·
⁊ se hæðen-scipe ƿanode · ⁊ godes geleafa ƿeox ·

283
Heo ƿearð þa gefullod · sƿá sƿá hire fæder ƿæs ·
⁊ hadunga under-feng · mid fægere drohtnunga ·
⁊ manega oðre mædenu · þurh hire mærlican ge-bysnunga ·
forsaƿon ƿoruld-lustas · ⁊ ƿurdon criste gehalgode ·

287
Ða bæd constantia · constantinum hire fæder ·
 he þære eadigan agne · ane cyrcan arærde ·
⁊ hire sylfre ane ðrúh · þær hét gesettan ·

290
Þes hlisa asprang þa on eallum ðam leod-scipe ·
⁊ coman fela untrume to þære halgan byrigene ·
⁊ ƿurdon gehælede · þurh ða halgan agnen ·

293
Þa romaniscan mædenu manega eac ðurh-ƿunodon
on clænum mægðhade · for cristes lufe ·
æfter agnes gebysnunga þe þær bebyrged ís ·

296
\textsc{alia sententia quam scripsit terrentianvs.}
\textsc{On ðam dagum ƿæs svm heretoga gehaten gal}licanus ·
sigefæst on gefeohtum · ⁊ ful leof þam casere ·
for his micclan sige · þeah þe he nære gefullod ·

299
Se aƿogode constantian þæs caseres dohtor
on þære tide · þe ða scyðiscan sƿiðe ƿunnon ƿið hine ·
ƿearð þa se casere for þære ƿogunge astyrod ·
ƿiste  seo dohtor · þe drihten hæfde gecoren ·
hraðor ƿolde sƿeltan þonne ceorlian ·

304
Þa geseah seo dohtor · hire fæder gedrefednysse ·
⁊ cƿæð him ðus to · mid clænum inge-hyde ·

306
Ic ƿát  god nele me næfre forlætan ·

307
Aƿurp þine ymbhydig-nysse · ⁊ behát me þam heretogan ·
 he me underfó · æfter ðam ge-feohte ·
siððan he ða scyððiscan mid sige ofer-ƿinð ·

310
For þysum behate · ic ƿille habban his dohtra ·
attican ⁊ arþemian · to minre geþeodnysse ·
oð  uncre gifta · gegearcode beon ·

313
Hæbbe he mid him forð to þære fyrdincge ·
Iohannem · ⁊ paulum · mine ða ge-treoƿostan ·
 hi mine þeaƿas magon him secgan ·
⁊ ic ðurh his dohtra his þeaƿas oncnaƿe ·

317
Hit ƿearð sƿa gedón ·  heo ða dohtra under-feng ·
⁊ se heretoga ferde mid þære fyrdincge ·
þa gebæd constantia hí to gode sona
mid mycelre onbryrdnysse  he hire bena gehyrde ·

321
Eala ðu ælmihtiga god · þe for agnes ðingunga ·
þines mæran martyres · minne hreoflan gehældest ·
⁊ me sylfre gesƿutelodest · þinne soðan lufe ·
⁊ þu behete us · on þinum halgan godspelle ·

325
Soð ic eoƿ secge · eoƿ sylð min fæder ·
sƿa hƿæs sƿa ge hine biddaþ · her on minum naman ·

327
Ic bidde ðe min drihten  ðu þas mædenu · þe gestryne ·
⁊ heora fæder gallicanum · þe me ƿile þe beniman ·
geðeod to clænnysse þines geleafan ·

330
Geopena heora heortan earan to þære halƿendan lare ·
 hí þe anne lufian · ⁊ eorðlice ðing ne geƿilnion ·
⁊ mid beornendre lufe · to þinum brydbedde becumen ·

333
Æfter þysum gebede gebugon ða mædenu
to ðam halgan fulluhte ær se fæder come ·
⁊ ƿurdon gehadode to þæs hælendes clænnysse ·

336
Þa com gallican eac to gode gebogen ·
⁊ hine gebæd sona mid soðum geleafan ·
æt þæs halgan petres stoƿe þe stent binnan rome ·

339
Hine ƿylcumede se casere · ⁊ cƿæð him to mid blysse ·

340
Þa ða þu to þam gefeohte ferdest · þu offrodost þam fulum deoflum ·
⁊ nu ðu sigefæst come · þu ge-bæde þe to criste ·
⁊ to his apostolum · cyð me hu hit sy ·

343
Þa aléat gallicanus · to ðam geleaf-fullan casere ·
⁊ sæde be endebyrdnysse hu he beah to gode ·

345
Þa scyððiscan þeoda ofslogan ure fela ·
⁊ ic ƿearð belocen on anre lytlan byrig ·
mid hƿonlicum fultume · ⁊ ƿe feohtan ne dorston ·
ongean ðone ormæstan here · he (sic) hæfde þa burh beseten ·

349
Þa offrode Ic gelome mine lác þam godum ·
oþ mine geferan me ⁊ hí betæhton ·
ðam onƿinnendum feondum · ⁊ ic ða fleames cepte ·

352
Þa cƿædon ða cristenan · Iohannes · ⁊ paulus ·

353
Behát þam heofonlicum gode ·  ðu to him gebuge ·
gif he þe nu gehelpð · ⁊ þu hæfst sige ·

355
Ic ða sona behét · sƿá sƿá þa halgan me tihton ·
⁊ me com þær-rihte to · godes encgel mid rode ·
het me niman min sƿurd · ⁊ siðian mid him ·

358
Ic him fyligde ða · ⁊ fela englas coman
on manna gelicnyssum · mærlice geƿæpnode ·
gehyrton me mid ƿordum · ⁊ heton me gán forð ·
oð ƿe becoman þær se cyning ƿæs ·

362
He feoll ða afyrht · to minum fotum astreht ·

363
Þa gebundon ða godes cempan · bardan þone cynincg ·
⁊ his tƿægen suna · ⁊ betæhton hí me ·

365
Ne sloh ic nænne · ne of-slean ne hét ·

366
Nu is þin land gehealden ⁊ þa leoda þe onbugað ·

367
Ealle ða heafod-menn þe to me gebugan ·
mid heora cempum · ic gebigde to criste ·

369
Ða oðre ic forseah þe sƿa dón noldon ·

370
Ic sylf eom sƿa cristen ·  ic gecƿæð on behate ·
 ic heonan-forð nelle habban ƿifes gemanan ·
find me nu æfter-gencgan ·  ic gode mæge þeoƿian ·
on soðre æƿfæstnysse sƿá ic þam ælmihtigan behét ·

374
Þa beclypte se casere ðone godes cempan ·
⁊ sæde hu his dohtra drihtne þeoƿdon ·
⁊ his tƿa gesƿustra eac siððan gelyfdon ·

377
Þa eodon hí to healle · ⁊ seo halige helena cō
mid ðam fore-sædum mædenum · micclum blyssigende ·
hi þurh-ƿunodon on mægð-hade · mǽrlice drohtniende ·
oð þæt [sic @ Skeat] hi geƿiton of ƿorulde to criste ·

381
Gallicanus þa freode fif þusend manna ·
⁊ mid æhtum ge-ƿelgode ⁊ ƿædlum todælde
his manig-fealdan ƿelan · ⁊ geƿende him þanon ·
to sumum halgan ƿere · se hatte hilarian ·
mid sumum his mannum · þe hine ne mihton forlætan ·

386
Feoƿer land he forgeaf forð In mid him
æþeodigum to ⁊fencge · ⁊ to ælmes-dædum ·

388
Þa asprang his ƿord ƿide geond land ·
hu se mære man manna fét aðƿoh ·
⁊ ƿæter bær to handum · ⁊ mid ƿistum þenode ·

391
He ƿearð ða sƿa halig ·  he gehælde untrume ·
⁊ sƿa hraðe sƿá he beseah · on ða ƿit-seocan menn ·
sƿa ƿurdon hí aclænsode · frā þam unclænan gastum ·

394
Eft ða þa iulianus se arleasa ƿiðersæce ·
ƿearð to casere gecoren · þeah þe he ƿære to preoste bescoren ·

396
Þa sette hé geban · sƿa sƿa he ƿæs bealƿes full ·
 ða cristenan nahton nan þincg on ƿorulde ·
adræfde þa gallicanū þone godes man aƿeg ·
⁊ he ferde to alexandrian þære ægiptiscan byrig ·
ƿende siððan to ƿestene · ⁊ ƿæs ðær ancra ·
oð  sum hæðen-gylda · hine ðær ofsloh ·
forþan þe he nolde þam fulū godum geoffrian ·
⁊ he sƿa mid sige · siþode to criste ·

404
Eft iulianus se ylca ƿiðersaca ƿolde gebigan ·
þa halgan gebroðra · Iohannem · ⁊ paulū · to his hæðen(-)gilde ·
ac þaða hé ne mihte þa mæran godes ðegnas
to his hirede aspanan · ne to his hæðenscipe · geƿeman ·
þa sende he him to sumne hæðenne ƿer ·
terrentianus gehaten · se hæfde mid him
ane gyldene anlicnysse · ⁊ cƿæð to ðam godes mannum ·

411
Ure hlaford Iulianus · het eoƿ ge-biddan
to þyssere anlicnysse · oððe ic inc begen ofslea ·

413
Þa cƿædon þa halgan · ne cunne ƿe nanne god ·
buton fæder ⁊ sunu · ⁊ þone halgan gast ·
þyssere halgan ðrynnysse hæfð þin hlaford ƿiðsacen ·
⁊ ƿile oðre geƿeman mid him to forƿyrde ·

417
Hƿæt ða terrentianus · het þa tƿægen gebroðra
digellice beheafdian · ⁊ on heora huse bebyrigan ·

419
Þa ƿearð iulianus · for his ƿælhreoƿnysse
sona þæs ofslægæn · þurh scā* marian hæse ·
⁊ cristen-dom ƿæs þeonde · ⁊ þa halgan ƿurdon gecydde ·
sƿa  ƿode menn · ƿurdon gehælede ·
on ðam ylcan huse · þe þa halgan onlagon ·
⁊ terrentianes sunu · mid sƿeartum deofle afylled ·
arn to heora byrgenum · egeslice ƿedende ·
⁊ se fæder sona gesohte þa byrigena ·
⁊dette his synne  he ofsloh ða halgan ·
⁊ ƿearð gefullod · ⁊ his suna ƿittig ·
þam hælende to lofe · þe leofað á on ecnysse · \textsc{Amen}.
